---
---
Redovisning kmom02
=========================

<h3>MVC</h3>

MVC har vi sneglat på i tidigare PHP-kurser då vi uppmuntrats att jobba med models och controllers för uppdelning av koden. Konceptet är därför bekant, men det är först denna vecka jag känner att jag lyckats bra med det och verkligen begränsat controllers till att bara ta emot och returnera data från vyer, som bearbetas i models. Det väsentliga verkar inte vara exakt hur man fördelar koden, utan snarare att man kontinuerligt följer ett mönster man själv är bekväm med och det är roligt att nu känna att man har nog med kött på benen för att utforma sin kodstruktur delvis efter egna preferenser. Jag gillar verkligen MVC-tänket, jag tycker att det gynnar strukturen utan att vara begränsande och det underlättar säkert projektuppdelning efter kompetens på en arbetsplats. Något jag inte riktigt har greppat ännu är dock en front-controller, möjligen är det överflödigt för det vi sysslar med just nu, eller så har jag inte riktigt förstått användningen. Ett alternativt sätt att strukturera koden är t.ex. “server-client”: på det sättet har vi oftare jobbat i JavaScript-kurser.
Jag tyckte att dbwebb-artikeln om MVC var väldigt informativ, jag kompletterade den källan med Wikipedia och de videor som var länkade i kursmomentet.

<h3>SOLID</h3>

SOLID är ett begrepp inom designmönster med fem centrala principer vars syfte är att underlätta och effektivisera utvecklingsprocessen med hjälp av problemförutseende och testdriven kod vars lösningar kan appliceras på olika problem och alltså är återanvändbara. Bokstäverna i SOLID representerar de fem principerna, varav exempel är att en klass bara ska ha ett enda användningsområde och alltså bara behöver förändras i ett syfte (SRP) och att ett objekt av en klass ska kunna ersättas med subklass-objekt utan funktionen för programmet förändras (LSP). Alla fem principer känns som bra riktlinjer i att utforma kod som inte är upprepande, som är flexibel, lätt att underhålla och främjar “ordning och reda”. Min inlärningskälla var både den svenska och engelska Wikipedia-artikeln, jag lyssnade också till delar av den längre länkade videon med Gareth Ellis (2017) och hittade en artikel på [DigitalOcean](https://www.digitalocean.com/community/conceptual_articles/s-o-l-i-d-the-first-five-principles-of-object-oriented-design) som jag tycker kortfattat förklarar principerna, med kodexempel, på ett lättillgängligt sätt.

<h3>Designmönster</h3>

Det än mer övergripande begreppet designmönster handlar om att kategorisera vanligt förekommande problem och utforma lösningar för dessa; tanken är att “kodifiera kunskap om programvaruutveckling”. Jag kan inte dra mig till minnes att vi studerat detta tidigare under utbildningen, och jag har heller ingen erfarenhet från annat håll. Av Wikipedia-artikeln och föreläsningen som var länkad framgick att “Gang of Four” lagt grunden för metoden och fått mycket uppmärksamhet för det. Eftersom att designmönster liksom syftar till att standardisera kod kan jag tänka mig att det ofta är svårt att efterleva på detaljnivå, i specifika projekt med olika behov, samt att anpassa till dagsaktuell utveckling som ju förändras så snabbt. Med det sagt tror jag absolut att idén är toppen och förenklar processer på många plan. Ett par exempel på designmönster som Gang of Four introducerade är “Factory Method” som ger möjlighet att skapa objekt utan att specificera vilken klass de ska tillhöra och på samma tema: “Prototype” som innebär att skapa ett objekt från ett annat objekt. Det senare kan liknas vid att klona ett objekt och syftet kan vara att spara tid och resurser såsom t.ex. databasanrop. Jag tror att det krävs en hel del vana och övning för att omsätta teorin om designmönster i rent praktisk programmering, men det känns som ett nyttigt område att introduceras för under utbildningen.

<h3>Kända ramverk</h3>

Jag valde att titta lite extra på Laravel och Symfony. Anax är som känt MVC-vänligt och vi uppmanas att lägga tid på controllers och kodfördelning.

I dokumentationen för <b>Laravel</b> var det inte svårt att hitta information om både MVC-konceptet och controllers, det verkar etablerat. De verkar främja modellen jag använder i Anax just nu, med controllern som “mellanhand/medlare” mellan views och models. Något jag fann intressant var middlewares; hur de kan monteras inuti controllers. Tidigare har jag nästan tänkt på middlewares som en sorts motsvarighet till controllers (i JavaScript-kurserna), men nu fick jag en intressant inblick i hur de kombineras i Laravel.

<b>Symphony</b> är också ett MVC-ramverk, men verkar lämna utvecklaren lite friare i sin tolkning. Kodexempel i controller-dokumentationen visar t.ex. en del view-kod i controllern, något vi vill undvika i Anax. Även routing verkar vara lite annorlunda än i Anax: routes definieras i själva controllerklassen snarare än i en egen route-fil. En nackdel med det kan vara att om man har flera klasser för samma fil laddas bara den första in, till skillnad från i Anax där man kan montera flera klasser på samma route. Å andra sidan vill man väl helst begränsa sig till en klass per fil så det är nog inte ett stort problem. Fördelen med Symfony-sättet är väl att man sparar in på antalet filer.

<h3>Veckans TIL</h3>

Min TIL för denna vecka är teorin kring designmönster och att ha MVC-metoden med mig under utvecklingens gång. Jag tycker att jag har mycket bättre struktur på koden redan nu jämfört med under PHP-kursen i våras och det tyder ju på bättre kontroll och uppdelning, vilket MVC just ska bidra med. En sak som tyvärr blev lidande denna vecka är testningen. Bortsett från min klass för att hämta användarens IP-adress har jag full kodtäckning, men det är ingen vidare kvalitét på testerna. Jag hoppas få mer tid för att prioritera det nästa vecka.  
